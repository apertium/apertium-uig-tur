​خەتمە قۇرئان دۇئاسىنىڭ ئۇيغۇرچەسى

ئەي ئاللاھ!

ساڭا ھەمدۇ ئېيتىمىز.

سەندىن ياردەم تىلەيمىز.

سەندىن ھىدايەت تىلەيمىز.

سەندىن گۇناھلىرىمىزنىڭ كەچۈرۈم قىلىنىشىنى سورايمىز.

بارلىق ياخشى ئىشلارنى سەندىن دەپ بىلىمىز.

ساڭا تەشەككۈر ئېيتىمىز.

نېئمەتلىرىڭنى ئىنكار قىلمايمىز.

ساڭا ئاسىي بولغۇچىلاردىن ئادا-جۇدا بولىمىز.

ساڭىلا ئىبادەت قىلىمىز.

ساڭا باش قويۇپ ناماز ئوقۇيمىز.

سەن تەرەپكە ئىنتىلىمىز.

ھەممە ئىشتا ساڭا تايىنىمىز.

سېنىڭ رەھمىتىڭنى ئۈمىد قىلىمىز.

ئازابىڭدىن قورقىمىز.

ھەقىقەتەن سېنىڭ ئازابىڭ كاپىرلارغا تېگىشلىك.

بارلىق ماختاش ساڭا مەنسۇپ.

بارلىق تەشەككۈر ساڭا مەنسۇپ.

بارلىق ئىشلار، ئاشكارا بولسۇن، مەخپىي بولسۇن، مەنبەسى سېنىڭ ئىلكىڭدە.

ماختىنىشقا سەن ئەڭ ھەقلىق.

ئىبادەت قىلىنىشقىمۇ سەن ھەقلىق.

سەن ھەممىگە قادىرسەن.

سەن بىزدىن رازى بولغانغا قەدەر ۋە سەن رازى بولغاندىن كېيىنمۇ ساڭا ھەمدۇ ئېيتىمىز.

بىز ئۆزىمىز بىلگەن ئەڭ ياخشى سۆزلىرىمىز بىلەن، ئۆزىمىز بىلگەن ئەڭ گۈزەل سۈپەتلەر بىلەن، سەن ئۆز كالامىڭدا بايان قىلغاندەك ھەمدۇ ئېيتىمىز.

بارلىق ئەھۋالدا ئالقىش ساڭا مەنسۇپ.

سەن ئاسمان-زېمىننىڭ ۋە ئاسمان-زېمىندىكى بارلىق مەخلۇقاتلارنىڭ نۇرى، سەن ئاسمان-زېمىننى ۋە ئۇنىڭدىكى مەخلۇقاتلارنى ئۆز قۇدرىتىڭ بىلەن تۇتۇپ تۇرغۇچىسەن.

ساڭا ھەمدۇ ئېيتىمىز.

چۈنكى سەن ھەق.

سېنىڭ كالامىڭ ھەق.

سېنىڭ ۋەدەڭ ھەق.

بىزنىڭ سەن بىلەن ئۇچرىشىشىمىزمۇ ھەم ھەق.

سېنىڭ پەرىشتىلىرىڭنىڭ ھەقىقەتەن مەۋجۇت ئىكەنلىكىگە، پەيغەمبەرلىرىڭنىڭ ھەق ئىكەنلىكىگە، مۇھەممەد ئەلەيھىسسالامنىڭ ھەق پەيغەمبەر ئىكەنلىكىگە، شۇنداقلا قىيامەتنىڭ بولۇشىنىڭ شەكسىز ھەق ئىكەنلىكىگە، سېنىڭ قەبرىدىكى جەسەتلەرنى تىرىلدۈرۈپ ھېساب ئالىدىغانلىقىڭغا چىن قەلبىمىزدىن ئىشىنىمىز.

سەن بىزگە بەرگەن ھەربىر نېئمەتكە، ئۇ نېئمەت ئۆتمۈشتە بولسۇن، ھازىردا بولسۇن، خاس بولسۇن، ئومۇمىي بولسۇن، ئاشكارا بولسۇن، ياكى مەخپىي بولسۇن ھەممىسىگە ساڭا ھەمدۇ ئېيتىمىز.

ئىسلامدىن ئىبارەت نېئمەتكە، ئىمانىمىزغا، قۇرئانىمىزغا، بىزگە بەرگەن بالا، چاقا، مال-ۋارانلار ئۈچۈن ساڭا ھەمدۇ ئېيتىمىز.

دىنىمىزنى غالىب قىلدىڭ.

بىزنى ئىتتىپاقلاشتۇردۇڭ.

بىز سورىمىغان نەرسىلەرنىمۇ بىزگە ئاتا قىلدىڭ.

سەن بەرگەن نەرسىلەرگە كۆپ تەشەككۈر ئېيتىمىز.

ئىسلامغا مۇيەسسەر قىلغانلىقىڭغا، ھېكمەت ۋە قۇرئان كەرىمنى تەلىم بەرگەنلىكىڭگە، قۇرئان كەرىمنى تامام قىلىشقا ئىمكانىيەت بەرگەنلىكىڭگە تەشەككۈر ئېيتىمىز.

سەندىن باشقا ھېچبىر ئىلاھ يوق.

سەن ھەممىنى بىلىپ تۇرغۇچى مېھرىبان ئىلاھسەن.

ئاسمان-زېمىننى پەرۋىش قىلغۇچىسەن.

سەندىن باشقا ھېچبىر ئىلاھ يوق.

سەن ئۆزۈڭ خالىغاننى قىلغۇچىسەن.

سېنىڭ ئىرادەڭ ھەمىشە غالىبدۇر.

سەندىن باشقا ئىلاھ يوق.

سەن ئىشلارنى تەپسىلىي ۋە ئومۇمىي جەھەتتىن ئورونلاشتۇرغۇچىسەن.

ئۆز نېئمىتى ۋە كاتتىلىقى بىلەن ئۆز بەندىسىگە قۇرئان كەرىمنى نازىل قىلىپ جەننەت بىلەن بېشارەت بەرگۈچى ئاللاھقا ھەمدۇ-سانالار بولسۇن، ئۇنىڭ ئەلچىسى بىزنىڭ دوستىمىز مۇھەممەد ئەلەيھىسسالامغا دۇرۇت ۋە سالام بولسۇن.

سېنىڭ بۈيۈك نېئمەتلىرىڭگە كاتتا ئىلتىپاتلىرىڭغا تەشەككۈر ئېيتىمىز.

چۈنكى سەن ئەڭ ياخشى كىتابىڭنى بىزگە نازىل قىلدىڭ.

ئەڭ ئۇلۇغ پەيغەمبەرنى بىزگە ئەۋەتتىڭ.

ئەڭ مۇكەممەل شەرىئەتنى بىزگە ئاتا قىلدىڭ.

بىزنى ئىنسانىيەت ئۈچۈن تاللانغان ئەڭ ياخشى ئۈممەت قىلدىڭ.

شەك-شۈبھىسىز دىننى بىزگە بەخش ئەتتىڭ.
ئەي مۇقەددەس رەببىمىز!

ئەي تەۋبىلەرنى قوبۇل قىلغۇچى ساخاۋەتلىك زات!

ئەي بارلىق ھۆكۈمرانلارنىڭ ھۆكۈمرانى!

بارلىق سەۋەبلەرنى ۋۇجۇتقا چىقارغۇچى!

ئىنسانلارنى تۇپراقتىن ئاپىرىدە قىلغان زات!

ئەي شېرىكسىز، بالا-چاقىسىز، ھەممىگە يېتەرلىك پەرۋەردىگار!

ھېچبىر ئىنساننى قالدۇرماستىن ئۆز ئىلتىپاتىڭدىن بەھرىمەن قىلغۇچى ئى رەببىم!

مەن سېنىڭ قۇلۇڭ، سېنىڭ قۇلۇڭ ۋە دىدىكىڭنىڭ پەرزەنتى.

بىزنىڭ كۇكۇلىمىز سېنىڭ قولۇڭدا.

سېنىڭ ھۆكمىڭ بىزلەردە توسالغۇسىز.

سېنىڭ سۆزلىرىڭ بەرھەق.

قۇرئان كەرىمنى بىزنىڭ دىللىرىمىزنىڭ ھوزۇرى قىلغىن.

قەلبىمىزنىڭ نۇرى قىلغىن.

قۇرئان كەرىم بىلەن بىزنىڭ غەم-ئەندىشىلىرىمىزنى تۈگەتكىن.

بىزنى قۇرئان كەرىم بىلەن نېئمەتلىك جەننەتكە يېتەكلىگىن.

قۇرئانى سۈپەتلەر بىلەن بىزلەرنى كىيىندۈرگىن.

قۇرئان كەرىم ئارقىلىق جەننەت بوستانلىرىدا سايە بەرگىن.

قۇرئان كەرىم بىلەن بىزلەردىن ئۆچمەنلىكنى توسىغىن.

ئەي بۈيۈك، شانۇ-شەۋكەتلىك ئىلاھىمىز.

بىزنى قۇرئان ئەھلىدىن قىلغىن، چۈنكى ئۇلار سېنىڭ ئەھلىڭ، سېنىڭ خاس كىشىلىرىڭدۇر.

قۇرئان كەرىم ھالال دېگەن نەرسىلەرنى ھالال دەپ بىلىدىغان، ھارام دېگەن نەرسىنى ھارام دەپ ئېتىقاد قىلىدىغان، مۇتەشابىھلىرىغا ئىمان ئېيتىدىغان، مۇھكەملىرىگە ئەمەل قىلىدىغان، ئۇنى ئۇزۇن كېچىلەر، ئەتىگەن-ئاخشاملاردا ھۆرمەت بىلەن تىلاۋەت قىلىدىغان كىشىلەردىن قىلغىن.

بۈيۈك كالامىڭ بولغان قۇرئان كەرىمنى قەلبلىرىمىزگە روشەنلىك، كۆزلىرىمىزگە نۇر قىلغىن.

قۇرئان كەرىم بىلەن بىزنى دوزاختىن جەننەتكە، زۇلمەتتىن يورۇقلۇققا، زالالەتتىن ھىدايەتكە، كەمبەغەللىكتىن بايلىققا، بىدئەتتىن سۈننەتكە، بۆلگۈنچىلىك ۋە ئىختىلاپتىن بىرلىك ۋە ئىتتىپاقلىققا چىقارغىن.

ئى شانۇ-شەۋكەتلىك، ساخاۋەتلىك، مېھرىبان ئىلاھىمىز..

ئۆزۈڭ ھىمايەڭگە ئالغان كىشىلەر قاتارىدا بىزلەرنىمۇ ھىمايە قىلغىن.

بىزگە بەرگەن نەرسىلەرنى بەرىكەتلىك قىلغىن.

يامان قىسمەتلىرىڭدىن بىزنى ساقلىغىن.

سەن ھۆكۈمرانسەن.

سېنىڭ ئۈستۈڭدە ھۆكۈمران يوق.

سەن ھەممىدىن بۈيۈك، ھەممىدىن ئۈستۈن پەرۋەردىگارىمىزسەن.

سېنىڭ ئىلتىپاتلىرىڭغا تەشەككۈر ئېيتىمىز.

